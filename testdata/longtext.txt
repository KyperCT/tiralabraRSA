Tämä ohje on laadittu Leirijaostossa ehkäisemään muuripadan käytöstä johtuvia vaaratilanteita, kuten palovammoja.

Muuripatoja käytetään luonnonläheisemmissä leiripaikoissa veden lämmittämiseen erityisesti peseytymistä varten saunassa. Kun lämmität vettä, ota huomioon että

Muuripadan täytyy olla melkein täynnä, muttei aivan täynnä. Tyhjä tai puolityhjä muuripata vahingoittuu lämmittäessä, mutta aivan täydestä voi vesi roiskua yli kiehuessa. Jätä noin viisi senttiä kiehumisvaraa. Vesi myös laajenee lämmetessään.
Tavallisesti pesällinen halkoja saa veden kiehumaan, joten polta hieman vähemmän. Kiehuva vesi roiskuu vaarallisesti ja höyry aiheuttaa varomattomille palovammoja!
Rakenteensa vuoksi muuripadan tulisija vetää huonommin kuin kiukaan. Käytä pieniä pilkkeitä ja sytykkeitä. Sytytä puiden päältä pienempien päästöjen vuoksi. Varmista, että tuhkalaatikko on tyhjä.
Älä jätä vettä muuripataan leirin päätteeksi. Pata voi ruostua puhki.
Kaikkien käyttäjien tulee tietää, että

Kiehuva vesi on vaarallista. Siksi sitä täytyy käyttää erityisen varovaisesti.
Täytä pesuvati puolilleen kylmällä vedellä ja vie se muuripadan viereen. Vältä tulikuuman veden kanniskelua täydessä pesuhuoneessa!
Varo höyryä kun avaat padan kannen! Metalliosatkin ovat polttavan kuumia. Käytä suurta pitkävartista kauhaa.
Ammenna kauhallinen vettä muuripadasta ja kaada se pesuvatiin. Kokeile pesuveden lämpötilaa kädelläsi. Toista, kunnes vesi on sopivan lämmintä.
Jos muuripadan tulipesässä on yhä valkea, korvaa ottamasi kuuma vesi kylmällä.
Jos varovaisuudesta huolimatta tulee palovamma, niin

Palovamman tärkein ensiapu on huoneenlämpöinen vesi vamma-alueelle, jotta kudokset jäähtyisivät. Jäähdyttämistä tulee jatkaa 10-20 minuuttia. Jos alue on suuri, täytyy potilaan muuta kehoa pitää lämpimänä.
Jos vamma on pieni ja lievä (vain punoitusta, ei rakkuloita tai kraatereita), niin sen jälkihoidoksi riittää seuranta tulehduksen varalta. Ei kiristäviä vaatteita vamma-alueelle!
Mikäli vamma on kämmentä suurempi johonkin suuntaan, näyttää pahalta tai sijaitsee taivealueella, on potilas toimitettava lääkäriin. Vamma-alue tulee peittää puhtaalla, kuivalla siteellä kuljetuksen ajaksi..
Palovammat voivat aiheuttaa ikäviä jälkiseurauksia, kuten tulehduksia tai ihon kuoriutumista, joten kynnystä hoitoon toimittamiselle täytyy pitää matalana. Soita terveydenhuollon ammattilaiselle, jos olet epävarma!
Koko tiimin ja erityisesti turvallisuusvastaavan velvollisuutena on opastaa kaikkia muuripadan käyttäjiä ennen kuin onnettomuuksia ehtii tapahtua. Jotkut leiriläisistä saattavat käyttää muuripataa ensimmäistä kertaa elämässään ja ovat varautumattomia veden kuumuuteen. Jos he laittavat pesuvatiiin ensin kuumaa vettä ja sitten kylmää yhtä paljon ja kokeilevat sekoituksen lämpötilaa sormillaan, niin palovamma voi syntyä. Muuripadan vesi on hurjan paljon kuumempaa kuin kotihanasta tuleva! Älkää antako heidän oppia tätä kantapään kautta! Älkää myöskään luottako siihen, että peseytymistilanteessa on joku, joka osaa neuvoa ensikertalaista. Käykää tärkeimmät jutut läpi alkuinfossa, jossa kerrotte leiriläisille muistakin turvallisuusasioista. Infon ei tarvitse olla haukotuttavan tylsä, vaan sen voi toteuttaa vaikkapa pikanäytelmällä, jossa joku tiimiläisistä esittää muuripataa, toinen pesuvatia jne. Itsensä likoon pistämällä tiimiläiset antavat hyvää esimerkkiä uskaltamisesta ja heittäytymisestä leiriläisille